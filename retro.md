# Retrospektiivitekniikoita

Sprintin tai projektin jälkeisiin retrospektiiveihin on kehitetty useita eri tekniikoita tarkasteltavan ajanjakson läpikäyntiin ja arviointiin. Tässä esittelyssä niistä kaksi:

### Start, Stop, Continue, More of, Less of Wheel

[Tässä tekniikassa](http://retrospectivewiki.org/index.php?title=Start,_Stop,_Continue,_More_of,_Less_of_Wheel) kootaan paperille ympyrän viiteen sektoriin sellaisia asioita joita halutaan **alkaa** tekemään, joiden tekeminen halutaan **lopettaa**, jotka toimivat ja joita halutaan **jatkaa**, joita halutaan tehdä **enemmän** ja joita halutaan tehdä **vähemmän**. Tämä on nopea tapa kerätä palautetta siitä miten tiimin prosessi on toiminut. Ympyrän täyttämisen jälkeen keskustellaan esille nousseista asioista ja sovitaan miten toimitaan jatkossa.

### Glad, Sad, Mad
[Glad, Sad, Mad](http://retrospectivewiki.org/index.php?title=Glad,_Sad,_Mad) on suoraviivainen retrometodi jolla saadaan kerättyä sekä positiivisia, negatiivisia että ärsyttäviä asioita sprintissä, tiimin toiminnassa tai myös yleisemmin. Retron aluksi osallistujat kirjoittavat itsenäisesti lapuille havaintojaan sprintin ajalta - positiivisia tai negatiivisia. Seuraavassa vaiheessa kukin esittelee lappunsa muille ja sijoittaa ne taululle jossa on sarakkeet hyville, huonoille ja ärsyttäville (ulkoisille) asioille. Tämän jälkeen joku tarvittaessa ryhmittelee samanlaiset laput yhteen. Seuraavaksi tiimi äänestää aiheet jotka otetaan jatkokeskusteluun, valitaan esimerkiksi viisi aihetta jotka käsitellään äänijärjestyksessä. Jatkokeskustelussa keskitytään siihen, mitä voidaan valittujen havaintojen perusteella tehdä seuraavassa sprintissä. 
